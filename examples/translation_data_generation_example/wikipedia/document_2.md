औद्योगिक क्षेत्र बीबीएन में रविवार को आठ लोग कोरोना संक्रमित पाए गए हैं, संक्रमितों में एक महिला व सात पुरुष शामिल है। इन सभी के बीते शनिवार को सैंपल लिए गए थे जिनकी रिपोर्ट रविवार शाम आई जिसमें इनके संक्रमित होने की पुष्टि हुई। प्रशासन ने कुछेक संक्रमितों को उपचार के लिए कोविड केयर सेंटर व कुछेक को होम आइसोलेशन में भेज दिया है। इसके अलावा संक्रमितों की कांटैक्ट टे्रसिंग शुरू करते हुए उनके निवास स्थान व कार्यस्थल को एहतियातन सेनटाइज करवा दिया है। जानकारी के मुताबिक रविवार को बीबीएन में कोरोना के आठ नए मामले सामने आए है । बद्दी स्थित डाइंग उद्योग के क्वारंटाइन सेंटर में क्वारंटाइन 18 वर्षीय युवक की कोविड रिपोर्ट पॉजिटिव आई है। बरोटीवाला के कुजांहल निवासी 22 व 30 वर्षीय पुरुष, बद्दी के भुड्ड निवासी 24 वर्षीय पुरुष व बद्दी के मढ़ावाला निवासी 70 वर्षीय बुजुर्ग कोरोना संक्रमित पाए गए है।
इसके अलावा बद्दी के गुल्लरवाला निवासी 42 वर्षीय पुरुष, बद्दी स्थित बीबीएनडीए कालोनी में 30 वर्षीय पुरुष के अलावा नालागढ़ की हिमुडा कालोनी में रह रही 55 वर्षीय महिला की कोविड रिपोर्ट पॉजिटिव आई है। एसडीएम नालागढ़ महेंद्र पाल गुर्जर ने बताया कि संक्रमितों को उपचार के लिए कोविड केयर सेंटर में शिफ्ट कर दिया गया है जबकि उनके संपर्क में आए लोगों की टे्रसिंग की जा रही है। उन्होंने क्षेत्रवासियों से आग्रह किया कि वे इस समय होने वाले जुकाम, खांसी, बुखार तथा सांस संबंधी तकलीफ को हल्के में न ले। उन्होंने कोविड से बचाब के लिए सामाजिक दूरी, मास्क पहनना तथा हाथों की स्वच्छता जैसे सभी महत्त्वपूर्ण नियमों के अलावा सरकार द्वारा जारी सभी दिशा-निर्देशों का भी प्राथमिकता से पालन करने की अपील की है। उन्होंने कहा कि खांसी, जुकाम, बुखार, सांस की तकलीफ तथा गले संबंधी किसी भी समस्या के आरंभ में ही व्यक्ति स्वास्थ्य विभाग से संपर्क कर अपनी स्वास्थ्य जांच करवाएं। उन्होंने कहा कि मधुमेह, उच्च रक्तचाप तथा तनाव सहित किसी भी अन्य बीमारी से ग्रस्त व्यक्ति को और भी ज्यादा सावधान रहने की आवश्यकता है।